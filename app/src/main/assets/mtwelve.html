<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">

<head>
<meta content="text/html; charset=utf-8" http-equiv="Content-Type" />
<title>खूप दिवस झाले</title>
<style type="text/css">
.auto-style2 {
	text-align: center;
}
</style>
</head>

<body>

<p class="auto-style2">खूप दिवस झाले, गेलोच नव्हतो<br />
खूप दिवस झाले, भेटलोच नव्हतो<br />
<br />
तो रस्ता, त्या इमारती<br />
कधी एक छोटं विश्व होतं<br />
ते सुटलं आणि माझ्याच विश्वात दूर दूर गेलो<br />
इतका की त्या विश्वाकडे परत फिरकलोच नव्हतो<br />
<br />
इतकी वर्ष गेली आहेत<br />
इतके बदल झाले आहेत<br />
पण अजुनही तेच शिक्षक आहेत<br />
तीच माणसे आहेत, ज्यांनी कधी मला मदत केली होती<br />
त्यांना एकदाही साधं थँक यू ही म्हटलोच नव्हतो<br />
<br />
कधी वर्गात बसून त्रास दिला होता<br />
कधी महिनोन्महिने वर्गात न जाऊन त्रास दिला होता<br />
ओरडाही खाल्ला होता अभ्यासही केला होता<br />
आयुष्यात एवढे कधी बिनधास्त मी वागलोच नव्हतो<br />
<br />
कधी नाटक करायचो कधी नाटकं <br />
भांडणं सुद्धा केली<br />
कधी स्वतःशी कधी तत्वांशी<br />
रोज नवी स्वप्न, रोज नवे विचार<br />
आता असे वावरतो की<br />
चैतन्याने बहरलेल्या या वळणावर कधी आलोच नव्हतो<br />
<br />
मित्र झाले बरेच, जे नाही झाले त्यांच्याशी वैर ही नाही<br />
स्पर्धा मात्र होती, थोडे हरलो आणि थोडे जिंकलो ही<br />
किती छान असतो हा विचार<br />
की जग या कॉलेज च्या पलीकडे जात नाही<br />
आणि कॉलेजमध्ये असताना या विश्वाच्या बाहेर आलोच नव्हतो<br />
<br />
आज हसू येतं पण एका बाजूने हेही विचारावंस वाटतं स्वतःला<br />
खरंच कॉलेजच्या बाहेर जग आहे? की नुसता गोंगाट?<br />
जगण्याचा खटाटोप करणाऱ्यांचा गोंगाट<br />
या गोंगाटात अधून मधून आठवण यायची<br />
की कॉलेजची आता फार आठवण येत नाही<br />
मनोमन रडायचो एकटाच, सांगणार कुणाला?<br />
प्रत्येकाने गोंगाटात आपला सूर मिसळण्यासाठी धडपड सुरु केली होती<br />
पण खरं हेच, की मी कॉलेजला विसरलोच नव्हतो<br />
<br />
बरच काही होऊन गेलंय<br />
बरंच काही घडतंय सुद्धा<br />
पण फुलं कितीही फुलली<br />
तरी त्यांची नाळ मुळांशीच जोडलेली राहते<br />
<br />
आज पुन्हा एकदा त्या कॉलेज मध्ये जाऊन आलो<br />
बऱ्याच जणांना वाटलंही असेल<br />
हा कोण वेडा असा नुसताच फिरतोय? फोटो काढतोय?<br />
<br />
काय सांगणार होतो त्यांना?<br />
की मी तुम्हीच आहे.. अजून ८ १० वर्षांनंतरचा !<br />
<br />
एक मात्र खरं की तेव्हा पाहिलेल्या स्वप्नांच्या फार पुढे आलोय मी.<br />
स्वप्न बघायची सवयच मोडून गेलीये!<br />
परत एकदा स्वप्नं बघायला सुरुवात केली पाहिजे<br />
आणि आज..<br />
आज पुन्हा कॉलेजच्या त्याच कट्ट्यावर थोडा वेळ बसून आलो<br />
खरं सांगू खूप दिवस झाले,<br />
एवढा वेळ स्वतःशी गप्पा मारत, कट्ट्यावर बसलोच नव्हतो <br />
<br />
का माहित नाही<br />
पण खूप दिवस झाले, मी गेलोच नव्हतो<br />
माझ्या कॉलेजकडे फिरकलोच नव्हतो<br />
</p>

</body>

</html>
