<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">

<head>
<meta content="text/html; charset=utf-8" http-equiv="Content-Type" />
<title>आटपाट नगरात&nbsp; एक माणूस झाला राजा</title>
<style type="text/css">
.auto-style1 {
	text-align: center;
}
</style>
</head>

<body>

<p class="auto-style1">आटपाट नगरात <br />
एक माणूस झाला राजा <br />
झाला सगळा गाजा वाजा<br />
खूष झाली प्रजा <br />
नेहमीसारखी रडतखडत<br />
आली दिवाळी घरात <br />
राजा आला कैफात <br />
केली फतव्यांची खैरात <br />
म्हणाला, साखर खायला वाईट <br />
करा साखरबंदी टाईट<br />
दिवाळीत गूळ जवळ करा <br />
साखर निक्षून दूर सारा <br />
रेशन दुकानी जमा करा <br />
कार्डावर साखर एक्सचेन्ज करा <br />
शंभर ग्रॅम आठवड्याला <br />
दिवाळी खुशाल साजरी करा <br />
साखर कारखाने मोडीत काढू <br />
गुऱ्हाळांचे अनुदान वाढू <br />
साखर वितळून गूळ घेऊ<br />
नंतर तुम्हा भरपूर देऊ <br />
आता थोडी कळ सोसा <br />
नका बनू भित्रा ससा <br />
कुत्र्यासारखे भुंकू नका <br />
निर्णय आमचा शंकू नका <br />
प्रजेला उरला कुणी ना वाली <br />
अशी दिवाळी साजरी झाली <br />
प्रधानजीही माणूस भला <br />
त्याने एक नियम केला <br />
लक्ष्मीपूजनाचा सेल्फी काढा <br />
शाळेत जवळच्या लगेच धाडा <br />
अल्पसंख्य बिचारे हिरमुसले <br />
तक्रार घेऊन दरबारी गेले <br />
पाहून संख्या, बळ त्यांचे<br />
राजाने नियम शिथिल केले <br />
बहुजनही मग गोळा झाले <br />
सिंहासन हलवू लागले <br />
राजा मग जागा झाला <br />
प्रधानाचा निषेध केला <br />
नियम त्याचा बरखास्त केला <br />
आनंदाची पहाट झाली <br />
अशी दिवाळी साजरी झाली <br />
फतवे सारे हटवे झाले <br />
मंत्री बिचारे घाबरुन गेले <br />
एकी करून दरबारी गेले <br />
राजावरती खरंच रूसले <br />
राजा हळूच गाली हसला <br />
गोष्ट सांगतो तुम्हा म्हणाला <br />
चारदा पडून परत उठला <br />
प्रयत्न त्याचा कधी न चुकला <br />
कोळ्याने शेवटी जाळे विणले<br />
अपयश त्याने नाही गणले <br />
नंतर त्याची चांदी झाली <br />
सावजं चालत जाळ्यात आली<br />
अशी दिवाळी साजरी झाली</p>

</body>

</html>
